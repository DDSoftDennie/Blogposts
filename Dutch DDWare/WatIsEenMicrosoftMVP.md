# Microsoft MVP

## In het kort

Een Microsoft MVP is een persoon die een erkenning van Microsoft heeft gekregen voor het delen van hun kennis en expertise met de wereldwijde 'IT-community' of IT-gemeenschap, meer in specifiek binnen de Microsoft-technologieën in de ruime zijn.

Het zijn mensen die met passie kennis delen en anderen helpen met hun technische problemen. Ze inspireren anderen om IT problemen op te lossen binnen de Microsoft technologieën.

## Erkenning

Microsoft MVP betekend letterlijk: Most Valuable Professional of 'Meest Waardevolle Professional'. Het is een jaarlijkse erkenning met dus een jaarlijkse eind datum. Elk jaar evalueert Microsoft als de persoon nog steeds genoeg bijdraagt aan de IT-gemeenschap om MVP te blijven.

Als MVP is de belangrijkste taak om vrijwillig kennis te delen. Dit beantwoord direct de vragen: "Zijn MVP's slim?", of "Zijn MVP's slimmer en/of waardevoller dan andere programmeurs?". De eerste vraag beantwoorden is niet eenvoudig. Wie bepaalt als iemand slim is of niet? Het is wel zo dat MVPs zeer veel vakkennis hebben over één of meerdere onderdelen van het IT-landschap. Een MVP is dus expert in enkele onderdelen binnen het technologielandschap. Van mijzelf is dat .NET (de Microsoft programmeertalen), toegankelijkheid en Artificiële Intelligentie (AI) om Digitale Inclusie mogelijk te maken.

Anderzijds zijn er zeer veel programmeurs, netwerkbeheerders, security experts, etc. die zeker evenveel of zelfs meer vakkennis hebben dan bepaalde MVP's (mijzelf zeker inbegrepen). Een MVP erkenning is de erkenning voor het delen van de eigen kennis in de IT-gemeenschap op een vrijwillige manier (zonder er voor betaald te worden). Er zijn veel IT-professionals die een carrière nastreven waar er een sterke geheimhouding van de bedrijfskennis is, deze mensen mogen hun kennis niet zomaar vrijwillig te graaien geven.

Zelf - enkele jaren terug als DDSoft nog in de startup fase was - kreeg ik ook de de opmerking van andere start-up ondernemers en adviseurs dat ik zeer veel info gratis weggeef, en dat concurrerende starters en bedrijven dit tegen mij kunnen en zullen gebruiken.

Als MVP is het belangrijk om de principes van persoonlijk leiderschap te volgen. Toon respect naar iedereen. De anders-denkende denkt ook. Een concurrent of concurrerende ideologie is niet minderwaardig. Eigenlijk is het een beetje grappig. Vroeger was ik zeer fanatiek. Hoe langer ik MVP ben, hoe minder fanatiek tegen bepaalde andere bedrijven, ideologieën en methodieken ben. Ook al geef ik toe, er zijn nog "kantjes die afgerond mogen worden". Ik blijf natuurlijk Dennie, als ik nu MVP ben of niet.

## Community

Hierboven schreef ik over de IT-community of IT-gemeenschap. Dit is een concept die geboren is in Amerika. Het is eigenlijk een vrij Amerikaans concept. Het is moeilijk uit te leggen, want in Europa hebben we hier geen duidelijk en specifiek woord voor. Hier in Europa wordt natuurlijk ook veel kennis gedeeld over alle vakgebieden en doelgroepen heen. Denk maar aan netwerk events, (zelf) hulpgroepen, bedrijfsseminars, etc. Maar we hebben hier geen specifiek woord voor. Het hoort er gewoon bij.

De IT-community is een wereldwijde gemeenschap van IT-professionals die kennis delen en elkaar helpen. Dit gebeurt in persoon op conferenties en avond evenementen buiten de werkuren, maar ook online via blogs, forums, sociale media, etc.

In dit concept is informatie delen en elkaar helpen de gemeenschappelijke visie. Als een persoon in de community/gemeenschap een oplossing gevonden heeft voor een probleem, of een betere oplossing voor een probleem waar al een (minder ideale) oplossing voor aanwezig is, dan deelt deze persoon deze oplossing met de rest van de community. Dit kan via een blog, een forum, een video, een podcast, conferentie sessie (lezing of 'talk'), etc. Het is een "pay it forward" concept. Als iemand jou geholpen heeft, dan help jij iemand anders.

## Nominatie

Als persoon kan je niet solliciteren voor een MVP. Je kan wel door een andere MVP of Microsoft-medewerker genomineerd worden. Dit gebeurt meestal als je al actief bent in de community en al veel kennis deelt. Als je genomineerd wordt, dan wordt je door Microsoft gecontacteerd en gevraagd om een aanvraag in te dienen. In deze aanvraag moet je aantonen dat je actief bent in de community en dat je veel kennis deelt. Je moet ook aantonen dat je een positieve invloed hebt op de community.

Voor mij zelf was er een bepaald moment eind 2018 dat ik effectief aangetrokken was tot het concept om een MVP te worden. Ik sprak al op conferenties sinds augustus 2017 en wist dat het sprekersleven blijvend zal en zou zijn. Als grote Microsoft-fan en fanATIEK sinds mijn kinderjaren leek een officiële erkenning van Microsoft dé volgende droom om na te streven. Vanaf dat moment vertelde ik op al mijn conferentie sessies die ik gaf dat ik MVP wou worden, en dat iedereen die vond dat ik het waard was mij mocht nomineren. Op dat moment sprak ik vooral binnen de Xamarin (nu heet dit .NET MAUI) community. Ik had al een paar sessies gegeven over toegankelijkheid in mobiele apps en enkele sessies over Azure (de Micsosoft Cloud) en hoe je open data online kon plaatsen om inclusie en toegankelijkheid te bevorderen.

Een werknemer van Microsoft vertelde mij dat het sneller kon gaan dan ik durfde dromen. Begin 2019 had ik het geluk dat ik terug veel gevraagd was op conferenties en dat ik dus bijdragen bleef geven aan de IT-gemeenschap. Zoals je hierboven las, is kennis delen op conferenties een vorm van bijdragen die waardevol zijn voor de IT-gemeenschap.

In Juli 2019 kreeg ik een mail van Microsoft dat ik genomineerd was voor de MVP award. Ik moest een aanvraag indienen. Op het aanvraag formulier moet ik elke blog ik geschreven had en elke conferentie sessie die ik gegeven had opgeven. Ik moest ook aantonen dat ik actief was op sociale media en dat ik veel kennis deelde. Ik moest ook aantonen dat ik een positieve invloed had op de community en een motivatie schrijven waarom ik MVP wou worden.

1 Augustus 2019 kreeg ik de mooiste e-mail van mijn leven in mijn mailbox. Ik was officieel Microsoft MVP Developer Technologies.

Dit brengt mij natuurlijk naar het onderdeel categorieën. Je kan MVP worden in verschillende categorieën. Voor elk product dat Microsoft heeft bestaat er wel een categorie of subcategorie. Enkele voorbeelden:

- Microsoft Azure,
- Office 365,
- Developer Technologies,
- AI,
- Security,
- Data Platform,
- Power Platform.
- en veel meer...

Dit jaar heb ik voor het zede jaar op rij de MVP award Developer Technologies en voor het eerste jaar de MVP award AI gekregen.

## Bijdragen

De belangrijkste taak van een MVP is kennis bijdragen aan de IT-gemeenschap. Dit kan op verschillende manieren. De meest voorkomende manieren zijn: spreken op conferenties, bloggen, vloggen (video's maken), podcasts maken, problemen oplossen op technische forums, open source projecten onderhouden, etc. Het belangrijkste is dat je een manier van kennis delen kiest die bij jou past. Als je niet graag schrijft, dan kan je beter geen blog beginnen. Als je niet graag praat voor een publiek, dan kan je beter geen conferentie sessies geven.

Ik hou ervan dat Microsoft hier een inclusieve aanpak heeft gekozen. Zo lang je kennis deelt op een positieve, respectvolle manier en een positieve invloed hebt op de IT-gemeenschap, dan kan je MVP worden. Het maakt niet uit hoe je kennis deelt.

## Voordelen en verantwoordelijkheden

Als laatste onderdeel van deze blog wil ik nog transparantie geven over de voordelen die je als MVP krijgt en wat de verantwoordelijkheden zijn.

Een MVP is de schakel tussen Microsoft en de rest van de IT-gemeenschap. MVP's geven feedback aan Microsoft over hun producten. Ze vertellen Microsoft wat er speelt in de community. Ze geven vroege feedback op nieuwe producten. Ze helpen Microsoft om hun producten te verbeteren. Dit wil zeggen dat wij als MVP ook toegang hebben tot de productgroepen van Microsoft. We kunnen direct feedback geven aan de mensen die de producten maken.
En laat ons ook hier transparant zijn: om feedback te kunnen geven op producten mogen we ze ook gratis gebruiken. We krijgen effectief gratis licenties tot producten van Microsoft.

Vaak krijgen MVP's ook vroegtijdige toegang tot nieuwe producten. We mogen nieuwe producten testen en feedback geven voordat ze op de markt komen. Dit is een van de manieren waarop Microsoft hun MVP's bedankt voor hun bijdragen.

Wat we als MVP dan ook kunnen doen is via Microsoft Teams videoconference sessies feedback geven aan de productgroepen. Zo kunnen we direct feedback geven en vragen stellen aan de mensen die de producten maken. In Europa is dit vaak in de (voor) avond uren. Dit is een van de redenen waarom MVP's vaak in de avond uren werken. Soms laten we een uitje met vrienden of buren als er een belangrijke feedback sessie is. Dit is een van de verantwoordelijkheden van een MVP.

Jaarlijks worden we ook uitgenodigd op het MVP Global Summit, een conferentie op de hoofdkwartieren van Microsoft in Redmond, Seattle. Hier krijgen we updates en sterken we onze banden met de productgroepen aan.

## Bronnen

Voor die persoonlijk leiderschap beaamt vind ik het belangrijk om aan bronvermelding te doen.
Ik heb de volgende bronnen geraadpleegd om deze blog te schrijven:

https://carriere.infosupport.com/resources/zo-word-je-microsoft-mvp/
https://windowsbulletin.com/nl/tips-zijn-Microsoft-mvp-mcc-mcc-mcc-mcc-mcc-mcc/
https://www.thomasmaurer.ch/2023/04/how-to-become-a-microsoft-mvp/