Wereld Autisme Dag 25

Graag doe ik mijn bijdrage aan Wereld Autisme Dag met deze tekst. En nee, het is geen tekst over blauw, over puzzelstukken of over ontprikkelen. Het is een tekst over acceptatie en luisteren naar elkaars behoeftes.

Je hoort nog veel te vaak zinnen als:
"We hebben allemaal een beetje autisme";
"Ik sorteer mijn kast ook zeer grondig, dat is toch ook autisme?";
"Ik ben 's avonds ook overprikkeld, dat is toch ook autisme?";
"Er komt weer een BV klagen dat ze autisme heeft, moet je zo een carrière maken?";

Wel mensen, het brein van mensen met autisme werkt anders, en dat is bewezen. Dat er meer mensen de diagnose krijgen klopt, de wetenschap gaat vooruit. De kennis breidt uit. Ook leven we in een "TINA"-samenleving. Dit komt van There Is No Alternative, of "Er is geen alternatief". Dit zorgt ervoor dat andere neurotypes "of manieren waarop het brein werkt" het steeds moeilijker hebben. 

Het is geen ontbrekend puzzelstuk dat we moeten vinden, het is een andere manier van denken. Het is een andere manier van voelen. Het is een andere manier van communiceren. Het is een andere manier van leven. En dat is oké. Het is een ander neurotype, bedrading van het brein. 

Als iemand op de werkplek moeite heeft met flexibele plekken, met aan het raam of dicht bij de koffie machine, of net ver van het toilet te zitten. Dan is dat zo. Vraag wat de persoon het leven aangenamer kan maken. Geef iedereen wat die nodig heeft, dit heet inclusie. En geniet van de meerwaarde die mensen kunnen bieden als ze in hun ideale setting zijn.

En die persoon daar, die "autist", deze weet het vaak beter. Awel ja, vaak weten mensen met autisme vaak zelf wat ze nodig hebben, dit past binnen het kader van voorspelbaarheid. Ga er niet tegenin, geniet van hun talent als ze in de juiste setting zijn.

En nee, laat ons niet alles prikkelvrij maken om dan met grote woorden te zeggen dat we autismevriendelijk en inclusief zijn. Bied voorspelbaarheid, voorspel waar en wanneer er prikkels zijn. Bied een veilige omgeving. Bied een plek waar mensen met autisme kunnen zijn wie ze zijn. En dat is niet altijd prikkelvrij. Het is niet altijd stil. Het is niet altijd rustig. Het is zoals het is, en dat is oké. Het is een plaats waar ze kunnen zeggen wat ze nodig hebben en wanneer.

En besef ook dat niet elke dag dezelfde is, net zoals niet iedere persoon dezelfde is. Misschien zet ik vandaag bewust de prikkelkraan open, maar is dat morgen niet het geval. En dat is oké. 




